	Обмін інформацією між серверами та клієнтами здійснюється за певними правилами, які називають протоколами. 
Всі дані, що циркулюють у глобальному інформаційному полі, розбито на невеликі блоки і вкладено в пакети. Кожний пакет 
окрім даних має заголовок, де зберігаються адреса відправника, адреса одержувача та інша інформація, необхідна для 
збирання пакетів у пункті призначення. Теоретично можливо, що різні пакети одного повідомлення пройдуть різними шляхами, 
але все одно досягнуть адресата і будуть зібрані в повне повідомлення. 
	Поділ даних на пакети та їх збирання у пункті призначення здійснюється під керуванням протоколу TCP 
(Transmission Control Protocol — протокол керування передаванням), а власне передавання пакетів мережею та досягнення 
ними адресата забезпечує протокол IP (Internet Protocol — міжмережний протокол). 
У Інтернеті використовується велика кількість протоколів, завдяки чому існує широкий спектр служб, які надаються та підтримуються за допомогою цієї глобальної мережі. 
	Найпопулярнішою зі служб є Всесвітня павутина (World Wide Web — WWW), або просто Веб. Це розповсюджена по 
всьому світу інформаційна мультимедійна система, яка об'єднує в єдиному просторі інформацію різних типів. Робота у 
Веб подібна до віртуальної подорожі світом з відвідуванням цікавих місць. Ця служба базується на протоколі HTTP 
(Hyper Text Transfer Protocol — протокол передавання гіпертексту). 
	Іншою службою, з якою вам доведеться працювати під час вивчення матеріалу посібника, є FTP (File Transfer 
Protocol — протокол передавання файлів). Як ви, напевно, здогадалися, назва цієї служби збігається з назвою протоколу, 
який вона використовує. Сервери, що підтримують цей протокол, називають FTP-серверами. Частина дискового простору таких 
серверів доступна через Інтернет. 
	Крім того, до служб Інтернету належать електронна пошта, служби миттєвого передавання повідомлень (наприклад, ICQ), служба 
новин Usenet та інші.

	Є можливість не лише автоматично створювати та оформляти вебсторінки, а й створювати та адмініструвати форуми і чати. У стародавній Греції слово «форум» означало ринок або базар — місце, 
де люди могли спілкуватися. Електронний форум також надає можливість відвідувачам сайту спілкуватися між собою. Вони мають зареєструватися у форумі, заповнивши спеціальну форму, після чого можуть 
вводити текст повідомлень у призначених для цього полях. Для спілкування учасників не потрібно, щоб вони одночасно були присутніми на сайті. Висловивши свою думку, користувач може прочитати 
відповідь інших учасників форуму упродовж певного часу в іншому сеансі спілкування, оскільки його інформація залишається на сайті й може довго бути доступною для перегляду. Чат також дозволяє 
кільком відвідувачам сайту поспілкуватися між собою. Його відмінність від форуму полягає в тому, що спілкування відбувається у режимі реального часу (коли обмін інформацією здійснюється майже 
миттєво, без відчутних затримок) і лише між тими користувачами, які одночасно звернулися до сайту з чатом і зареєструвалися для участі в електронній розмові. У наступному сеансі інформація про 
попередній відсутня. І у форумах, і у чатах відвідувачі спілкуються з використанням логінів, або ніків — імен, спеціально вибраних для цього. Логіни не завжди відповідають реальним іменам людей, 
і в цьому полягає певна інтрига електронного спілкування. 